---
layout: post
title: "ความเคลื่อนไหวระดับประเทศเกี่ยวกับข้อมูลในเศรษฐกิจดิจิทัล"
subtitle: กรณีศึกษาสหภาพยุโรป สหราชอาณาจักร และสหรัฐอเมริกา
author: กฤตพัฒน์ รัตนภูผา
date: 2024-01-10 00:00:00 07:00
coverImage: /assets/images/cover_law.png
imageCredit: (ซ้ายไปขวา) ภาพรัฐสภายุโรปที่เมืองบรัสเซลส์ ประเทศเบลเยียม (<a href="https://unsplash.com/photos/aerial-view-photography-of-room-x_0hW-KaCgI">Link</a>)<br>ภาพสภาผู้แทนราษฎร (House of Commons) แห่งสหราชอาณาจักร (<a href="https://www.flickr.com/photos/uk_parliament/2701153820">Link</a>)<br>ภาพสภาผู้แทนประจำคองเกรส (House of Representatives) วอชิงตันดีซี สหรัฐอเมริกา (<a href="https://commons.wikimedia.org/wiki/File:Korea_President_Park_US_Congress_20130507_06.jpg">Link</a>)
category: policy-analysis
series:
order:
toc: true
---

สามารถคลิกไปที่ต้นฉบับได้[ที่นี่](https://bdi.or.th/movements/digital-economy-eu-uk-usa/)

เรียบเรียงโดย กฤตพัฒน์ รัตนภูผา

ตรวจทานและปรับปรุงโดย พีรดล สามะศิริ

---

หากกล่าวถึงสภาพสังคมโลก เทคโนโลยีสื่อสารโทรคมนาคมเป็นส่วนหนึ่งที่ช่วยขับเคลื่อนให้การส่งข้อมูล การจัดการข้อมูล และการใช้ประโยชน์จากข้อมูลเพิ่มขึ้นอย่างมีนัยสำคัญ กล่าวด้วยประจักษ์พยานดังต่อไปนี้

**การส่งข้อมูล**: เอกสาร [Cisco Visual Networking Index](https://twiki.cern.ch/twiki/pub/HEPIX/TechwatchNetwork/HtwNetworkDocuments/white-paper-c11-741490.pdf) ปี 2017-2022 ได้ประมาณการการจราจรทางอินเทอร์เน็ตผ่านเกณฑ์วิธีไอพี (IP Traffic) พบว่าตั้งแต่ พ.ศ. 2560 มีการส่งข้อมูลถึงกันในเครือข่ายอินเทอร์เน็ตอยู่ที่ 1.5 เซตตะไบต์ต่อปี (หรือคิดเป็น 47.5 เทระไบต์ต่อวินาที) ซึ่งประมาณการว่าเพิ่มขึ้นเป็น 3 เท่าใน พ.ศ. 2565[^1] นับว่าเป็นการก้าวเข้าสู่ “[ยุคเซตตาไบต์](https://blogs.cisco.com/sp/the-zettabyte-era-officially-begins-how-much-is-that)” อย่างเป็นทางการ โดยข้อมูลที่ส่งผ่านนั้นมีตั้งแต่ ข้อมูลพฤติกรรมการใช้อินเทอร์เน็ตในอุปกรณ์สื่อสารส่วนบุคคล ข้อมูลส่วนตัว รวมถึงข้อมูลติดต่อสื่อสารระหว่างเครื่องสู่เครื่อง (Machine-to-Machine: M2M)[^3]

**การจัดการข้อมูล**: สืบเนื่องจากข้อมูลที่ส่งผ่านระหว่างเครือข่ายคอมพิวเตอร์มีขนาดใหญ่มากตามที่กล่าวไว้ข้างต้น สถาปัตยกรรมที่รองรับข้อมูลขนาดใหญ่จึงมีความจำเป็นอย่างยิ่ง อย่างไรก็ตามโครงสร้างพื้นฐานเหล่านี้ก็เป็นดาบสองคมที่มีการสร้างแบบจำลองธุรกิจใหม่ที่อยู่บนฐานคิดจากข้อมูล และอาจทำให้แบบจำลองธุรกิจแบบเก่าไม่สามารถคงอยู่ได้เพราะความไม่ทันโลก[^4]

**การใช้ประโยชน์ข้อมูล**: การใช้ประโยชน์จากเทคโนโลยีข้อมูลขนาดใหญ่สามารถส่งผลกับหลายภาคส่วนซึ่งมีผลต่อเศรษฐกิจโลกอย่างมีนัยสำคัญ[^5] และมีผลต่อวิถีชีวิตของมนุษย์เป็นอย่างยิ่ง ทว่าการหาประโยชน์จากการใช้เทคโนโลยีข้อมูลขนาดใหญ่หลายครั้งที่ปรากฏชี้ให้เห็นว่าจำเป็นต้องมีการควบคุมในระดับรัฐและสากล เช่น ความกังวลในการสอดส่องตรวจตราภายใต้อัลกอริทึมที่อาจมีการเลือกปฏิบัติ[^6] การใช้ข้อมูลส่วนบุคคลเกินวัตถุประสงค์ซึ่งก่อให้เกิดความเสียหายต่อเจ้าของข้อมูล (เช่น [กลุ่มมิจฉาชีพผ่านโทรศัพท์มือถือ](https://thematter.co/thinkers/call-center-scammer/170308) หรือ [Cambridge Analytica](https://workpointtoday.com/cambridge-analytica/)) และการเกิดอิสระแห่งตน (Autonomy) ในปัญญาประดิษฐ์อย่าง [Tay](https://www.theverge.com/2016/3/24/11297050/tay-microsoft-chatbot-racist) หรือ [Deepfake](https://www.theguardian.com/technology/2020/jan/13/what-are-deepfakes-and-how-can-you-spot-them)

สิ่งที่เกิดขึ้นที่ผ่านมาตลอดทศวรรษ 2010 สามารถสรุปได้ว่าการเปิดเสรีด้านข้อมูลสามารถพิสูจน์ให้เห็นถึงศักยภาพทางเศรษฐกิจและคุณภาพชีวิตที่พัฒนาสู่อุดมคติได้ แต่ก็สร้างความเสียหายทั้งในเรื่องดุลยภาพของตลาด ความมั่นคงของชาติ และความปลอดภัยส่วนบุคคลได้เช่นกัน เหตุการณ์ที่เกิดขึ้นที่กล่าวไปแล้วข้างต้นมีลักษณะคล้ายกับยุคอินเทอร์เน็ตเมื่อแรกเริ่ม[^11] ในบทความนี้จึงนำเสนอถึงความเคลื่อนไหวของแต่ละประเทศ ซึ่งยกตัวอย่างกรณีศึกษา 3 กลุ่มประเทศ คือ สหภาพยุโรป สหราชอาณาจักร และสหรัฐอเมริกา โดยแรกเริ่มบทความนี้จะกล่าวถึงภาพรวมของการควบคุมเรื่องข้อมูลในเศรษฐกิจดิจิทัลในส่วนที่ 1 จากนั้นจึงเทียบเคียงกระบวนการทางกฎหมายที่เกี่ยวกับข้อมูลในแต่ละประเทศที่สนใจในส่วนที่ 2 ซึ่งกล่าวถึงความเหมือนกันในแต่ละประเทศเกี่ยวกับธรรมนูญข้อมูลส่วนบุคคล ส่วนที่ 3 กล่าวถึงความแตกต่างในแต่ละประเทศเกี่ยวกับแนวคิดในการร่างกฎหมายดิจิทัล และส่วนที่ 4 กล่าวถึงความแตกต่างในแต่ละประเทศเกี่ยวกับลักษณะอำนาจของหน่วยงานรับผิดชอบตามกฎหมาย

## องค์ประกอบในเศรษฐกิจดิจิทัล

จาก[นิยามของเศรษฐกิจดิจิทัลที่เป็นการผสมแนวคิดระหว่างการประมวลผลดิจิทัลและเศรษฐกิจ](https://en.wikipedia.org/wiki/Digital_economy) ประกอบกับพลวัตของกิจกรรมในเศรษฐศาสตร์ระดับจุลภาคดังที่มีองค์ประกอบสำคัญ คือ ห่วงโซ่อุปทานและผู้บริโภค เรียกโดยรวมว่าระบบนิเวศแพลตฟอร์มดิจิทัล ซึ่งสังเคราะห์ภาพรวมและสรุปจากผู้เขียนอ้างอิงโดยใช้งาน Hein et al. (2019) พบว่าระบบนิเวศแพลตฟอร์มดิจิทัลที่สำคัญประกอบไปด้วยทั้งสิ้น 5 แบบตามภาพที่ 2

<figure>
  <img src="/assets/images/law_1.png" alt=""/>
  <figcaption>
  
  **ภาพที่ 1** ภาพรวมระบบแพลตฟอร์มดิจิทัล

  </figcaption>
</figure>

<details>
<summary>องค์ประกอบในเศรษฐกิจดิจิทัล</summary>

1. ระบบนิเวศเดิม: ระบบประกอบด้วยผู้ที่มีส่วนเกี่ยวข้องกับแพลตฟอร์ม (Stakeholders) และผู้ใช้งานแพลตฟอร์ม โดยในส่วนนี้เป็นส่งเสริมให้เกิดกิจกรรมในแพลตฟอร์มดิจิทัล
2. [แพลตฟอร์มดิจิทัล](https://en.wikipedia.org/wiki/Digital_platform_(infrastructure)): ส่วนที่จำเป็นและขาดไม่ได้ในเศรษฐกิจดิจิทัล คือ แพลตฟอร์มดิจิทัลอันหมายถึงสภาพแวดล้อมที่เอื้ออำนวยให้เกิดปฏิสัมพันธ์กับผู้ใช้ในระบบเศรษฐกิจ ซึ่งดำเนินได้ด้วยผู้ให้บริการแพลตฟอร์ม ทั้งนี้ผู้ให้บริการอาจมีเพียง 1 รายหรืออาจมีจำนวนมากรายก็ได้
3. ในกรณีที่มีจำนวนมากราย อาจมีเกณฑ์วิธีการแลกเปลี่ยนข้อมูลร่วมกัน รวมถึงสถาปัตยกรรมข้อมูลเป็นศูนย์กลางของแพลตฟอร์ม
4. การทำธุรกรรม: ธุรกรรมเกิดขึ้นเมื่อมีการแลกเปลี่ยนกิจกรรมระหว่างผู้ที่มีส่วนเกี่ยวข้องกับผู้ใช้บริการ ซึ่งหมายถึงการทำธุรกรรมบนแพลตฟอร์มดิจิทัล
5. การสร้างนวัตกรรม: เมื่อเห็นว่าอุปสรรคต่าง ๆ ทั้งในทางเทคโนโลยีและทุนเอื้ออำนวยให้เกิดนวัตกรรมได้ ไม่ว่าจะเป็นฝั่งผู้ที่มีส่วนเกี่ยวข้องหรือฝั่งแพลตฟอร์ม การสร้างนวัตกรรมขึ้นมาผลที่จะได้ตามมาจะเป็นผลิตภัณฑ์ในเชิงดิจิทัล ซึ่งอาจมีปัญญาประดิษฐ์อยู่ในการพัฒนานวัตกรรมหรือไม่ก็ได้
6. โครงสร้างพื้นฐานในการบริการดิจิทัล: ทุกส่วนที่กล่าวมาข้างต้นมีความจำเป็นอย่างยิ่งที่ต้องใช้โครงสร้างพื้นฐานการบริการดิจิทัลที่พร้อมรองรับความต้องการเหล่านี้
ทั้ง 5 ส่วนดังกล่าวในแต่ละกลุ่มประเทศได้ให้ความสำคัญในการกำกับดูแลไม่เท่ากัน ซึ่งมีผลต่อพลวัตของเศรษฐกิจเมื่อมองในมุมมองของเศรษฐศาสตร์ระดับมหภาค แต่ในเบื้องต้นทั้งสามกลุ่มประเทศได้ให้การรับประกันเกี่ยวกับสิทธิเสรีภาพส่วนบุคคลของประชาชนด้วยกฎหมายระดับกลุ่มประเทศ ซึ่งเห็นเป็นที่ประจักษ์ชัดว่าการใช้ประโยชน์ข้อมูลในแพลตฟอร์มดิจิทัลมากจนเกินควรเป็นการลิดรอนสิทธิเสรีภาพความเป็นส่วนตัวอย่างยิ่ง[^14]

</details>

### ความแตกต่างทางกฎหมายเกี่ยวกับข้อมูลแต่ละประเทศ: จุดมุ่งหมายในปี 2030

โดยในรายละเอียดสามารถดูได้ที่ตารางที่ 1-3

<details>
<summary>ความเหมือน</summary>

- ทั้ง 3 กลุ่มประเทศให้ความสำคัญเกี่ยวกับการวางกฎหมายข้อมูลส่วนบุคคลเป็นอย่างยิ่งและในอนาคตจะให้ความสำคัญเป็นดั่งธรรมนูญสิทธิเสรีภาพในเรื่องข้อมูลส่วนบุคคลโดยอ้างอิงร่างจาก GDPR

</details>

<details>
<summary>ความแตกต่าง</summary>

- ในการวางตัวในเรื่องเศรษฐกิจดิจิทัล ทั้ง 3 กลุ่มประเทศมีการวางบทบาทของรัฐที่แตกต่างกัน ซึ่งสหภาพยุโรปวางตนเป็นผู้กำกับดูแล สหราชอาณาจักรวางตัวเป็นผู้ทลายอุปสรรคเชิงนโยบาย และสหรัฐอเมริกาวางตัวเป็นกรรมการควบคุมให้มีศักยภาพเทียบเท่ากับเอกชน
- ในการบังคับใช้อำนาจ สหภาพยุโรปใช้วิธีการตั้งกรรมการ/ที่ปรึกษาเพื่อใช้อำนาจตามกฎหมายในการกำกับดูแล/สืบสวนสอบสวนขึ้นใหม่ สหราชอาณาจักรใช้แผนยุทธศาสตร์เป็นตัวขับเคลื่อนภายใต้พระราชบัญญัติเศรษฐกิจดิจิทัล และสหรัฐอเมริกาใช้กฎหมายเปิดช่องให้วางแผนยุทธศาสตร์ในองค์กร และใช้คำสั่งประธานาธิบดีในการตั้งคณะที่ปรึกษาและตั้งเจ้าพนักงานตามกฎหมาย

</details>

<figure>

| | สหภาพยุโรป |
|---|---|
| ยุทธศาสตร์ที่สำคัญ | Digital Decade |
| กฎหมายที่เกี่ยวข้อง | <ol><li>GDPR 2016</li><li>Digital Market Acts Package: DMA/DSA 2022</li><li>Data Governance Act 2022</li><li>Data Act ...</li><li>AI Act ...</li><ol> |
| หน่วยงานรับผิดชอบสำคัญ | คณะกรรมาธิการยุโรป<br><b>ตั้งขึ้นใหม่</b><ol><li>สำนักงานปัญญาประดิษฐ์แห่งยุโรป</li><li>คณะกรรมการนวัตกรรมข้อมูล</li><li>คณะที่ปรึกษาตลาดดิจิทัล</li><li>คณะกรรมการบริการดิจิทัล</li></ol> |
| วัตถุประสงค์ของยุทธศาสตร์ | <b>เน้นอธิปไตยในประชาคม ความมั่นคงของชาติและประชาชน การพึ่งพาตนเอง และเสถียรภาพตลาดเสรีของสหภาพยุโรป</b><ol><li>สร้างความสามารถในการสื่อสารข้อมูลข้ามนิติบุคคล</li><li>เน้นโครงสร้างการแบ่งปันข้อมูลและสร้างพื้นที่ข้อมูลภาคสาธารณะ</li><li>เน้นสร้างกำลังคนและสร้างกำลังการผลิตในอุตสาหกรรมข้อมูลและการผลิตชิ้นส่วนอิเล็กทรอนิกส์ภายในสหภาพยุโรปให้สามารถพึ่งพาตนเองได้</li><li>สร้างกลไกป้องกันการผูกขาดทางการค้าแก่ผู้ประกอบการเทคโนโลยี</li><li>เพิ่มความสามารถและลดข้อจำกัดทางกฎหมายที่เกี่ยวกับข้อมูลให้กับธุรกิจรายย่อย-ขนาดย่อม-และขนาดกลาง (Micro-SMEs)</li><li>กำกับดูแลกิจการเกี่ยวกับปัญญาประดิษฐ์เพื่อสวัสดิภาพของประชาชน</li></ol> |

<figcaption>

**ตารางที่ 1** ภาพรวมเกี่ยวกับนโยบายทางการเมืองและกฎหมายของสหภาพยุโรป

</figcaption>

<figure><br>

<figure>

| | สหราชอาณาจักร |
|---|---|
| ยุทธศาสตร์ที่สำคัญ | UK Digital Strategy |
| กฎหมายที่เกี่ยวข้อง | <ol><li>Digital Economy Act 2017</li><li>Data Protection Act 2018</li><li>Digital Markets, Competition and Consumers Bill ...</li><ol> |
| หน่วยงานรับผิดชอบสำคัญ | กระทรวงดิจิทัล วัฒนธรรม สื่อ และกีฬา ร่วมกับสำนักนายกรัฐมนตรี<br><b>หน่วยงานรอง</b><ol><li>สำนักงานสถิติแห่งชาติ</li><li>กระทรวงมหาดไทย</li><li>กระทรวงการต่างประเทศ</li><li>กระทรวงศึกษาธิการ</li><li>สภาการวิจัยและนวัตกรรมแห่งชาติ</li><li>กระทรวงธุรกิจ พลังงาน และอุตสาหกรรม</li></ol> |
| วัตถุประสงค์ของยุทธศาสตร์ | <b>เน้นส่งเสริมเศรษฐกิจและอุตสาหกรรมที่ขับเคลื่อนด้วยข้อมูล</b><ol><li>สนับสนุนกลไกการขับเคลื่อนนโยบายด้วยข้อมูลในภาครัฐ</li><li>ปรับกลไกตลาดตามกฎหมายให้รองรับตลาดดิจิทัลทั้งระบบ</li><li>ปรึกษาการใช้ประโยชน์จากข้อมูลให้เหมาะสม และกำกับดูแลการพัฒนาผลิตภัณฑ์ข้อมูลจากภาครัฐ</li><li>สร้างกำลังคนเพื่อพัฒนาเศรษฐกิจที่ขับเคลื่อนด้วยข้อมูล</li><li>ส่งเสริมการไหลผ่านของข้อมูลระหว่างให้ทำได้โดยสะดวกยิ่งขึ้น</li></ol> |

<figcaption>

**ตารางที่ 2** ภาพรวมเกี่ยวกับนโยบายทางการเมืองและกฎหมายของสหราชอาณาจักร

</figcaption>

<figure><br>

<figure>

| | สหรัฐอเมริกา |
|---|---|
| ยุทธศาสตร์ที่สำคัญ | Federal Data Strategy |
| กฎหมายที่เกี่ยวข้อง | <ol><li>Data Privacy Acts (HIPAA, COPPA, etc.)</li><li>Evidence Act 2018</li><li>Artificial Intelligence Initiative Act 2020</li><ol> |
| หน่วยงานรับผิดชอบสำคัญ | สำนักงานจัดการและการงบประมาณและสำนักงานบริหารงานบริการทั่วไป<br><b>ที่ปรึกษา</b><ol><li>สำนักงานรัฐบาลอิเล็กทรอนิกส์</li><li>สำนักงานกิจการข้อมุลสารสนเทศและกฎหมาย</li><li>สำนักนโยบายวิทยาศาสตร์และเทคโนโลยี</li><li>คณะกรรมาธิการการค้าแห่งรัฐบาลกลาง</li></ol><b>ตั้งขึ้นใหม่</b><ol><li>สภาที่ปรึกษาการบริหารด้านข้อมูล</li><li>คณะกรรมการที่ปรึกษาปัญญาประดิษฐ์แห่งชาติ</li></ol> |
| วัตถุประสงค์ของยุทธศาสตร์ | <b>เน้นประกันสิทธิเสรีภาพของประชาชนอเมริกัน ปรับปรุงโครงสร้างการบริหารภาครัฐให้ทัดเทียมกับภาคเอกชน</b><ol><li>สร้างคณะกรรมการด้านข้อมูลและปัญญาประดิษฐ์ในรัฐบาลกลาง</li><li>เพิ่มความสามารถด้านการวิเคราะห์ข้อมูลให้ภาครัฐ</li><li>ส่งเสริมให้ภาครัฐออกแบบนโยบายที่อยู่บนพื้นฐานของข้อมูล</li><li>สร้างองค์ความรู้ด้านวิทยาการให้รัฐบาลกลางทัดเทียมกับนักพัฒนาระบบปัญญาประดิษฐ์</li></ol> |

<figcaption>

**ตารางที่ 3** ภาพรวมเกี่ยวกับนโยบายทางการเมืองและกฎหมายของสหรัฐอเมริกา

</figcaption>

<figure>

## ธรรมนูญสิทธิเสรีภาพในข้อมูลส่วนบุคคล

จุดเริ่มต้นของการคำนึงถึงสิทธิเสรีภาพในความเป็นส่วนตัว (privacy) เกิดขึ้นนับตั้งแต่สมัยหลังสงครามโลกครั้งที่ 2 จากปฏิญญาสากลว่าด้วยสิทธิมนุษยชนในข้อ 12 ซึ่งกล่าวไว้ว่า

<blockquote>

“ข้อ 12 บุคคลใดจะถูกแทรกแซงตามอำเภอใจในความเป็นส่วนตัว ครอบครัว ที่อยู่อาศัย หรือการสื่อสาร หรือจะถูกลบหลู่เกียรติยศและชื่อเสียงไม่ได้ ทุกคนมีสิทธิที่ได้รับความคุ้มครองตามกฎหมายต่อการแทรกแซงสิทธิหรือการลบหลู่ดังกล่าวนั้น”

— *Universal Declaration of Human Rights*[^15]

</blockquote>

ซึ่งเป็นธรรมนูญในการดำเนินนโยบายของรัฐสำคัญหลังสงครามโลกครั้งที่ 2 อันเกี่ยวข้องจากการถูกสอดส่องในกิจการส่วนตัวอันส่งผลต่อเสรีภาพในการตัดสินใจของตนเอง ทั้งในเชิงความสัมพันธ์และเชิงข้อมูล[^16] โดยในที่นี้ทั้ง 3 กลุ่มประเทศกฎหมายของทั้งสามกลุ่มประเทศจึงได้ให้ความสำคัญกับสิทธิความเป็นส่วนตัวเป็นอย่างยิ่ง

<details>
<summary>สหภาพยุโรป</summary>

ได้จัดทำระเบียบคุ้มครองข้อมูลทั่วไป (General Data Protection Regulation: GDPR[^17]) ซึ่งได้ประกาศใช้เมื่อ พ.ศ. 2559 และได้บังคับใช้เมื่อวันที่ 25 พฤษภาคม พ.ศ. 2561 ซึ่งเห็นได้ว่าตลอดเวลาที่บังคับใช้ได้มีการฟ้องร้องเรียกค่าเสียหายอย่างมีนัยสำคัญ เช่น [เมื่อ Google Analytics ผิดกฎหมาย GDPR – Big Data Thailand](https://bigdata.go.th/movements/google-analytics-gdpr/)

</details>

<details>
<summary>สหราชอาณาจักร</summary> 

ได้จัดทำ[พระราชบัญญัติคุ้มครองข้อมูล (The Data Protection Act)](https://www.gov.uk/data-protection) ในปี พ.ศ. 2561 เพื่อสอดรับกับ GDPR ของสหภาพยุโรป ประกอบกับการใช้ GDPR ของสหภาพยุโรปร่วมผสมด้วย แต่เมื่อ พ.ศ. 2562 สหราชอาณาจักรได้ออกจากการเป็นสมาชิกสหภาพยุโรป จึงทำให้มีการประยุกต์กฎหมาย GDPR ของสหภาพยุโรปให้เป็นในรูปแบบของสหราชอาณาจักร โดยแก้ในสาระของพระราชบัญญัติคุ้มครองข้อมูลเมื่อ พ.ศ. 2563[^19]

</details>

<details>
<summary>สหรัฐอเมริกา</summary>

รูปแบบลักษณะของการคุ้มครองข้อมูลส่วนบุคคลมีลักษณะเป็นรัฐบัญญัติเช่นเดียวกับสหภาพยุโรปและสหภาพอาณาจักร แต่ความแตกต่างหนึ่งในระดับรัฐบาลกลาง คือ การบังคับใช้กฎหมายเกี่ยวกับข้อมูลส่วนบุคคลเฉพาะเรื่อง ประกอบด้วย ข้อมูลทางการแพทย์ (Health Insurance Portability and Accountability Act: HIPAA) ข้อมูลเด็ก (Children's Online Privacy Protection Act: COPPA) ข้อมูลการศึกษา (Family Educational Rights and Privacy Act: FERPA) ข้อมูลเครดิตบูโร (Fair Credit Reporting Act: FCRA)[^20] และในภาคส่วนอื่น ๆ ทั้งนี้ในช่วงปี ค.ศ. 2023 แต่ละรัฐ เช่น แคลิฟอร์เนีย คอนเนทิคัต ยูทาห์ มีการผลักดันการใช้กฎหมายที่เกี่ยวข้องข้อมูลส่วนบุคคลในลักษณะรูปแบบธรรมนูญข้อมูลส่วนบุคคล[อ้างอิงจาก GDPR ของสหภาพยุโรปเป็นสำคัญ](https://www.reuters.com/legal/legalindustry/us-data-privacy-laws-enter-new-era-2023-2023-01-12/)

จากเอกสารและกฎหมายประกอบอ้างอิง สหรัฐอเมริกามีลักษณะการบังคับใช้กฎหมายที่แตกต่างจากสหภาพยุโรปและสหราชอาณาจักร โดยแม้การยึดอาศัยหลักการจำกัดสิทธิเสรีภาพเท่าที่จำเป็น (Virtue jurisprudence) แต่สหรัฐอเมริกาได้เลือกใช้การจำกัดสิทธิเสรีภาพตามภาคส่วนทางเศรษฐกิจและกำหนดการคุ้มครองข้อมูลส่วนบุคคลเฉพาะภาคส่วนจำเพาะ ซึ่งแตกต่างจากสหภาพยุโรปและสหราชอาณาจักรที่ใช้เป็นธรรมนูญทั่วไป หากพูดถึงกฎหมายในระดับรัฐบาลกลาง อย่างไรก็ตามในระดับรัฐแต่ละรัฐของสหรัฐอเมริกาก็เริ่มมีการใช้การจำกัดสิทธิรายการกระทำอันเกี่ยวข้องกับข้อมูลส่วนบุคคลเป็นกรณีทั่วไปเหมือนกับ GDPR ของสหภาพยุโรปมากยิ่งขึ้น โดยมีปรากฏการณ์ในลักษณะเกิดขึ้นภายใน พ.ศ. 2566 ในจำนวนอย่างน้อย 5 รัฐซึ่งถือว่ามีนัยสำคัญกับการปฏิบัติตามกฎหมายของสหรัฐอเมริกา

</details>

การนำกฎหมายข้อมูลส่วนบุคคลมาบังคับใช้ในแต่ละกลุ่มประเทศเป็นตัวอย่างสำคัญไม่กี่สิ่งที่มีลักษณะการบังคับใช้คล้ายคลึงกันทั้งในหลักการและเหตุผล หากพิจารณาส่วนอื่น ๆ ของระบบนิเวศแพลตฟอร์มดิจิทัลตามที่กล่าวไว้ในบทที่ 1 จะพบว่าแต่ละกลุ่มประเทศมีหลักการ เหตุผล และการบังคับใช้ที่แตกต่างกันอย่างสิ้นเชิงดังที่แสดงไว้ในภาพที่ 3

## แนวคิดในการยกร่างกฎหมาย

ทั้งสามกลุ่มประเทศได้กำหนดเป็นแผนยุทธศาสตร์เกี่ยวกับข้อมูลไว้อย่างชัดเจน ซึ่งในสาระสำคัญจะพบว่าแต่ละกลุ่มประเทศมีโจทย์ที่ต้องแก้ไขปัญหาไม่เหมือนกัน โดยในบริบทของสหภาพยุโรปและสหรัฐอเมริกาจะเน้นไปที่การปกป้องสิทธิเสรีภาพของประชาชนจากเทคโนโลยีดิจิทัลเป็นสำคัญ ขณะที่สหราชอาณาจักรจะเน้นไปที่การส่งเสริมและปรับเปลี่ยนโครงสร้างทางเศรษฐกิจให้มีความเป็นดิจิทัลทัดเทียมนานาประเทศ

### แนวคิดในการขับเคลื่อนด้านข้อมูลของสหภาพยุโรป

เมื่อวันที่ 19 กุมภาพันธ์ พ.ศ. 2563 คณะกรรมาธิการยุโรปได้เผยแพร่เอกสารเลขที่ COM (2020) 66 Final ว่าด้วยเรื่องยุทธศาสตร์ยุโรปสำหรับข้อมูล (A European strategy for data) ซึ่งเป็นจุดกำเนิดในการเคลื่อนไหว [Digital Decade ของสหภาพยุโรป](https://eur-lex.europa.eu/legal-content/EN/TXT/?uri=CELEX%3A52020DC0066)

เนื้อหาสาระของเอกสารดังกล่าวได้กล่าวถึงเป้าหมายของสหภาพยุโรปว่าจะเป็นผู้นำต้นแบบสังคมที่ให้อำนาจกับข้อมูลเพื่อการตัดสินใจเชิงนโยบายทั้งในภาคธุรกิจและภาคสาธารณะได้ดียิ่งขึ้น[^23] โดยเรียกแบบจำลองนี้ว่า “เศรษฐกิจข้อมูล”[^24] ซึ่งปัจจัยที่เป็นอุปสรรคในการขับเคลื่อนนโยบายด้านข้อมูลประกอบไปด้วยการแลกเปลี่ยนข้อมูลระหว่างภาคส่วน การป้องกันการขาดดุลยภาพของตลาดระหว่างธุรกิจรายย่อย ขนาดย่อม และขนาดกลาง (Micro-to-SMEs) และธุรกิจขนาดใหญ่ ซึ่งเกิดขึ้นจากความสามารถในการผลิตและวิเคราะห์ข้อมูลของธุรกิจขนาดใหญ่ การพึ่งพาทรัพยากรด้านเทคโนโลยีจากนอกประชาคม เช่น สหรัฐอเมริกา หรือ เอเชียแปซิฟิก รวมถึงความจำเป็นในการสร้างมาตรฐานการแลกเปลี่ยนข้อมูลให้เป็นมาตรฐานกลาง[^25] ซึ่งเป็นไปตาม[คุณค่าและจุดมุ่งหมายของสหภาพยุโรป](https://european-union.europa.eu/principles-countries-history/principles-and-values/aims-and-values_en) ที่ต้องการสร้างตลาดภายในสหภาพยุโรป และ รักษารากเหง้าทางวัฒนธรรมและภาษา[^27]

ดังนั้นสหภาพยุโรปจึงสร้างแผนยุทธศาสตร์ประกอบด้วย 3 รูปแบบ คือ การออกเอกสารร่วมระหว่างรัฐสภายุโรปและคณะกรรมาธิการยุโรปเพื่อขับเคลื่อนนโยบายและตั้งเป้าหมาย[^28] ตาม [The Digital Economy and Society Index (DESI)](https://digital-strategy.ec.europa.eu/en/policies/desi) การออก[กฎหมายที่เกี่ยวข้องกับเศรษฐกิจข้อมูล](https://commission.europa.eu/strategy-and-policy/priorities-2019-2024/europe-fit-digital-age/europes-digital-decade-digital-targets-2030_en) ประกอบด้วย Digital Market Act 2022, Digital Services Act 2022, Data Governance Act 2022, Data Act …, AI Act …, Critical Raw Material Act …[^31] และการบรรลุข้อตกลงเพื่อดูแลกิจการข้อมูลระหว่างประเทศกับ[สหรัฐอเมริกา](https://commission.europa.eu/law/law-topic/data-protection/international-dimension-data-protection/eu-us-data-transfers_en#commercial-sector-adequacy-decision-on-the-eu-us-data-privacy-framework) และ[เอเชียแปซิฟิก](https://digital-strategy.ec.europa.eu/en/policies/asia-pacific)ประกอบด้วยประเทศจีน ประเทศอินเดีย ประเทศญี่ปุ่น ประเทศเกาหลีใต้ ไต้หวัน และเอเชียตะวันออกเฉียงใต้

### แนวคิดในการขับเคลื่อนด้านข้อมูลของสหราชอาณาจักร

กระทรวงดิจิทัล วัฒนธรรม สื่อ และกีฬาของสหราชอาณาจักรได้ออกเอกสารยุทธศาสตร์ชาติด้านดิจิทัล ([National data strategy](https://www.gov.uk/government/publications/uk-national-data-strategy/national-data-strategy)) แก้ไขล่าสุดเมื่อวันที่ 9 ธันวาคม พ.ศ. 2563 ซึ่งมีสาระสำคัญในการคงรักษาการลงทุนเกี่ยวกับข้อมูลซึ่งเป็นอันดับ 1 ของประเทศในทวีปยุโรปตามมูลค่าการลงทุนสุทธิ ซึ่งมีสัดส่วนการลงทุนอยู่ที่ร้อยละ 33 ของทวีปยุโรปตามมูลค่าการลงทุน และเป็นอันดับที่ 3 ของประเทศทั่วโลกรองจากสหรัฐอเมริกาและประเทศจีน อีกทั้งยังสามารถทลายอุปสรรคได้อย่างอิสระกว่าประเทศอื่นในสหภาพยุโรปสืบเนื่องจากการลาออกจากสมาชิกภาพในสหภาพยุโรปเมื่อ พ.ศ. 2561 ที่ผ่านมา

บทบาทของสหราชอาณาจักรจึงมีลักษณะเป็นผู้ปลดพันธนาการทางกฎหมายและระเบียบโดยอาศัยอ้างอิงจากพระราชบัญญัติเศรษฐกิจดิจิทัล พ.ศ. 2560 (Digital Economy Act 2017) ภายใต้การนำของกระทรวงดิจิทัล วัฒนธรรม สื่อ และกีฬา ร่วมกับกระทรวงต่าง ๆ อาทิ กระทรวงการเคหะ ชุมชน และรัฐบาลท้องถิ่น (Ministry of Housing, Communities & Local Government: MHCLG) สำนักงานสถิติแห่งชาติ ฯลฯ ในการปรับเปลี่ยนโครงสร้างทางเศรษฐกิจให้สอดรับกับเศรษฐกิจดิจิทัล นับตั้งแต่การสร้างมาตรฐานและนโยบายในเรื่องคุณภาพข้อมูลและการแลกเปลี่ยนข้อมูลให้ชัดเจนยิ่งขึ้น การใช้ข้อมูลเพื่อพัฒนาประสิทธิภาพในการให้บริการสาธารณะ สนับสนุนการพัฒนาแนวทางปฏิบัติเกี่ยวกับข้อมูลให้สอดคล้องตามกฎหมายในหน่วยงานต่าง ๆ การส่งเสริมการไหลของข้อมูลและรองรับระบบเชิงสถิติให้เทียบเคียงได้ในระดับนานาชาติ นอกจากการสนับสนุนในเชิงนโยบายการบริหาร สหราชอาณาจักรได้มีการพิจารณากฎหมายเรื่อง[ตลาดดิจิทัลและการแข่งขันทางการค้าภายในตลาดดิจิทัล](https://bills.parliament.uk/bills/3453) ซึ่งในปัจจุบันยังอยู่ในวาระที่ 2 ในขั้นสภาผู้แทนราษฎร (House of Commons)

### แนวคิดในการขับเคลื่อนด้านข้อมูลของสหรัฐอเมริกา

สำหรับสหรัฐอเมริกา รัฐบาลกลางได้ให้ความสนใจเกี่ยวกับการขับเคลื่อนด้วยข้อมูลโดยได้รับการเสนอมาจากฝ่ายนิติบัญญัติ และระบบปัญญาประดิษฐ์โดยได้รับการเสนอมาจากฝ่ายบริหาร แต่ไม่มีการพูดถึงกฎหมายหรือแผนยุทธศาสตร์ว่าด้วยการไหลของข้อมูลแต่อย่างใด นับว่าสามารถถือได้ว่าสหรัฐอเมริกาวางนโยบายเกี่ยวกับการไหลของข้อมูลโดยเสรีในปัจจุบัน[^36]

เมื่อพูดถึงการขับเคลื่อนด้านข้อมูลมีจุดเริ่มต้นจากสภาคองเกรส ซึ่งมีจุดเห็นตรงกันของ[สองพรรคการเมือง (Bipartisan initiative)](https://www.vox.com/2015/6/25/8845951/Evidence-Based-Policymaking-commission) ได้ยื่นกฎหมายเกี่ยวกับการขับเคลื่อนนโยบายแบบมีหลักฐานอ้างอิง ([The Evidence-Based Policymaking Commission Act of 2014](https://www.congress.gov/113/bills/s2952/BILLS-113s2952is.pdf) และ [The Foundations for Evidence-Based Policymaking Act of 2018](https://www.congress.gov/115/plaws/publ435/PLAW-115publ435.pdf)) ว่ารัฐบาลกลางมีข้อมูลจำนวนมากและจัดตั้งเป็นคณะกรรมการขับเคลื่อนนโยบายแบบมีหลักฐานอ้างอิง ซึ่งทำให้มีการร่างแผนยุทธศาสตร์เพื่อใช้เป็นแผนยุทธศาสตร์ด้านข้อมูลแห่งรัฐบาลกลาง ([Federal data strategy](https://strategy.data.gov/2021/action-plan/)) เมื่อตุลาคม พ.ศ. 2564[^40] โดยสาระสำคัญเป็นการสนับสนุนการใช้ข้อมูลภายใต้รัฐบาลกลางเพื่อสร้างกิจกรรมที่ขับเคลื่อนด้วยข้อมูลภายในปี พ.ศ. 2573

ในส่วนของการควบคุมระบบปัญญาประดิษฐ์ในสหรัฐอเมริกา การเคลื่อนไหวนั้นเกิดขึ้นจากรัฐบาลของโดนัลด์ ทรัมป์ผ่านคำสั่งประธานาธิบดีและข้อเสนอกฎหมายที่เห็นตรงกันระหว่างสองพรรคการเมืองในรัฐบัญญัติว่าด้วยการเริ่มดำเนินการเกี่ยวกับปัญญาประดิษฐ์แห่งชาติ ([The National Artificial Intelligence Initiative Act of 2020](https://trumpwhitehouse.archives.gov/briefings-statements/white-house-launches-national-artificial-intelligence-initiative-office/)) ซึ่งในสมัยรัฐบาลทรัมป์ ให้นโยบายในลักษณะเป็น[การส่งเสริมตลาดปัญญาประดิษฐ์](https://trumpwhitehouse.archives.gov/wp-content/uploads/2020/02/American-AI-Initiative-One-Year-Annual-Report.pdf) แต่ในรัฐบาลปัจจุบัน (โจ ไบเดน) ได้ออก[คำสั่งประธานาธิบดีรับประกันสิทธิเสรีภาพของปวงชนอเมริกันและความสามารถของรัฐบาลที่เท่าทันกับภาคเอกชนในเรื่องระบบปัญญาประดิษฐ์](https://bidenwhitehouse.archives.gov/briefing-room/statements-releases/2023/10/30/fact-sheet-president-biden-issues-executive-order-on-safe-secure-and-trustworthy-artificial-intelligence/)

ทั้งหมดนี้เป็นการกล่าวถึงรายละเอียดเบื้องต้นที่เกี่ยวข้องกับเศรษฐกิจดิจิทัลซึ่งจำเพาะไปยังเรื่องข้อมูล สะท้อนถึงอุดมการณ์ทางเศรษฐกิจและการเมืองได้อย่างชัดเจนของแต่ละประเทศ โดยในส่วนที่ 4 จะกล่าวถึงการเคลื่อนไหวที่น่าสนใจในเชิงอำนาจขององค์กรจัดตั้งทางการเมืองซึ่งจะพูดเรื่องคณะทำงานในการเคลื่อนไหวใหญ่ทางการเมืองของรัฐในแต่ละกลุ่มประเทศที่แตกต่างกัน

## ลักษณะอำนาจของหน่วยงานรับผิดชอบตามกฎหมาย

จากที่กล่าวไปแล้วข้างต้นในส่วนที่ 3 ซึ่งกล่าวถึงที่มาที่ไปของการเคลื่อนไหวใหญ่ทางการเมืองของรัฐในแต่ละกลุ่มประเทศ ซึ่งพบว่าสหภาพยุโรปมีลักษณะเป็นผู้กำกับดูแลกิจการในสหภาพยุโรป สหราชอาณาจักรมีลักษณะเป็นผู้ทลายอุปสรรคทางเศรษฐกิจและสังคม และสหรัฐอเมริกามีลักษณะเป็นผู้ควบคุมดูแลที่ทำให้ภาครัฐมีวิทยาการทัดเทียมกับภาคเอกชน

### ลักษณะหน่วยงานตามกฎหมายที่ใช้ในการประยุกต์

**สหภาพยุโรป**: การตั้งคณะกรรมการที่ปรึกษาและสำนักงานที่มีสภาพเป็นนิติบุคคลตามกฎหมาย (legal personality) ดังต่อไปนี้

1. คณะกรรมาธิการยุโรป (European Commission) ซึ่งเน้นไปที่การบังคับใช้ในทางปกครอง ประกอบด้วย
    a. ดูแลคุ้มครองสิทธิผู้บริโภคจากผู้ประกอบการที่เป็นผู้ให้บริการแพลตฟอร์ม[^45] ผู้ให้บริการด้านข้อมูล[^46] และผู้พัฒนาบริการที่เกี่ยวข้องกับระบบปัญญาประดิษฐ์[^47]
    b. กำหนดระเบียบมาตรฐานในการวางพื้นที่แบ่งปันข้อมูลสาธารณะ เรียกว่า Data Space
2. คณะกรรมการนวัตกรรมข้อมูลตาม Data Governance Act (Data Innovation Board)[^48] และมีบทบาทหน้าที่ใน Data Act (ซึ่งขณะนี้อยู่ในการพิจารณากฎหมายโดยรัฐสภายุโรป) ด้วยเช่นกัน[^49] ซึ่งให้คำปรึกษาในส่วนของการแบ่งปันข้อมูลและการส่งข้อมูล รวมทั้งให้คำปรึกษาด้านการกำกับดูแลการควบคุมผู้ประกอบการแพลตฟอร์มข้อมูล (Data-as-a-service platform)
3. คณะกรรมการบริหารด้านบริการดิจิทัลตาม Digital Services Act (European Board for Digital Services)[^50] เพื่อให้คำปรึกษาเจ้าพนักงานในการปฏิบัติงานที่เกี่ยวข้องกับการกำกับดูแลหน่วยงานตัวกลางออนไลน์ เช่น บริการโครงข่ายโทรคมนาคม หรือบริการโฮสต์
4. คณะที่ปรึกษาตลาดดิจิทัลตาม Digital Market Act (Digital Market Advisory Committee)[^51] เพื่อให้คำแนะนำกับเจ้าพนักงานเกี่ยวกับการกำกับดูแลบริษัทที่เป็น core platform services เช่น Facebook, YouTube
5. สำนักงานปัญญาประดิษฐ์แห่งยุโรป (European Artificial Intelligence Office) ซึ่งทำหน้าที่ในการควบคุมและกำกับดูแลตาม Artificial Intelligence Act (ซึ่งขณะนี้อยู่ในการพิจารณากฎหมายโดยรัฐสภายุโรป)[^52]

**สหราชอาณาจักร**: อ้างอิงจากแผนยุทธศาสตร์ชาติด้านข้อมูลของสหราชอาณาจักร

1. การตั้งหน่วยงานใหม่ออกมาเป็นส่วนราชการภายใต้สำนักนายกรัฐมนตรี (Cabinet Office) มีเพียงแต่การตั้งเพื่อรองรับตำแหน่ง Chief Data Officer ขึ้นมาในสำนักงานกลางด้านดิจิทัลและข้อมูล ([Central Digital and Data Office](https://www.computerweekly.com/news/252494689/Government-appoints-digital-leadership-roles-and-sets-up-new-digital-office)) ซึ่งเกิดขึ้นใหม่ในเดือนกุมภาพันธ์ พ.ศ. 2564
ในส่วนอื่น ๆ ของแผนยุทธศาสตร์จะเน้นไปที่
    a. การสร้างคณะกรรมการที่ปรึกษาต่าง ๆ ภายใต้กระทรวงเพื่อให้คำปรึกษากับภาครัฐและภาคเอกชนเกี่ยวกับข้อมูล เช่น หน่วยงานกำกับด้านมาตรฐานข้อมูล สถาบันข้อมูลและนโยบายสาธารณะสำหรับการฝึกปฏิบัติงานในระดับปริญญาเอก (Data and Public Policy Centres for Doctoral Training) และ
    b. เน้นการสร้างแผน เช่น แผนคู่เสมือนดิจิทัลแห่งชาติ (National Digital Twin Programme) แผนทำให้การเข้าถึงข้อมูลพลังงานให้ทันสมัย (Modernising Energy Data Access Programme)

**สหรัฐอเมริกา**: การจัดตั้งหน่วยงานในสหรัฐอเมริกาตามกฎหมายเป็น 3 หน่วยงาน คือ

1. หน่วยงานภายใต้สำนักการจัดการและการงบประมาณ ซึ่งเป็นการปรับเปลี่ยนโครงสร้างให้มีสภาที่ปรึกษา Chief Data Officer ขึ้น ซึ่งมีผลในการวางแผนยุทธศาสตร์และแผนปฏิบัติการสืบเนื่องจาก Federal Data Strategy
2. หน่วยงานปฏิบัติการในเรื่องสำนักบริหารงานบริการทั่วไป (General Services Administration) ซึ่งมีหน่วยงานที่เกี่ยวข้องกับการขับเคลื่อนยุทธศาสตร์ด้านเทคโนโลยี
3. คณะกรรมการที่ปรึกษาด้านปัญญาประดิษฐ์ตาม AI Initiative Act ([National AI Advisory Committee](https://www.federalregister.gov/documents/2023/11/01/2023-24283/safe-secure-and-trustworthy-development-and-use-of-artificial-intelligence)) ซึ่งวางนโยบายตามคำสั่งประธานาธิบดีที่เกี่ยวข้องกับปัญญาประดิษฐ์ในวันที่ 30 ตุลาคม ค.ศ. 2023

ซึ่งหน่วยงานอื่น ๆ ที่เกี่ยวข้องกับข้อมูลส่วนบุคคลหรือการกำกับให้เกิดดุลยภาพของตลาด ให้หน่วยงานที่เกี่ยวข้องตามกฎหมายเดิมจัดการตามปกติ

จากทั้งหมดนี้แสดงให้เห็นว่ากลุ่มประเทศมหาอำนาจได้ให้ความสำคัญเกี่ยวกับเศรษฐกิจดิจิทัล โดยเฉพาะนโยบายด้านข้อมูล ซึ่งทำให้เห็นได้ว่าประชาคมจำนวนมากให้ความสำคัญกับข้อมูล แต่อย่างไรก็ตามนโยบายที่บังคับใช้ในแต่ละกลุ่มประเทศขึ้นอยู่กับสภาพการณ์ของประเทศและค่านิยมที่กลุ่มการเมืองในกลุ่มประเทศยึดถือ จึงทำให้ลักษณะกฎหมายและการบังคับใช้มีความแตกต่างกัน ดังนั้นเมื่อจะประยุกต์ใช้ระเบียบและกฎหมายในระดับนโยบายจึงควรพิจารณาอย่างเหมาะสมและถี่ถ้วนกับบริบทของรัฐ

---

**เชิงอรรถ**

[^1]: [Cisco Visual Networking Index: Forecast and Trends, 2017–2022 White Paper (cern.ch)](https://twiki.cern.ch/twiki/pub/HEPIX/TechwatchNetwork/HtwNetworkDocuments/white-paper-c11-741490.pdf), p.2.
[^2]: [The Zettabyte Era Officially Begins (How Much is That?) – Cisco Blogs](https://blogs.cisco.com/sp/the-zettabyte-era-officially-begins-how-much-is-that).
[^3]: [Cisco Visual Networking Index: Forecast and Trends, 2017–2022 White Paper (cern.ch)](https://twiki.cern.ch/twiki/pub/HEPIX/TechwatchNetwork/HtwNetworkDocuments/white-paper-c11-741490.pdf), p.6.
[^4]: [mgi_big_data_full_report.pdf (mckinsey.com)](https://www.mckinsey.com/~/media/mckinsey/business%20functions/mckinsey%20digital/our%20insights/big%20data%20the%20next%20frontier%20for%20innovation/mgi_big_data_full_report.pdf), p.112.
[^5]: ibid, p.37.
[^6]: Sarah Brayne (2017), [Big Data Surveillance: The Case of Policing](https://www.asanet.org/wp-content/uploads/attach/journals/oct17asrfeature.pdf)
[^7]: [รู้ทันหลังบ้าน ‘แก๊งคอลล์เซ็นเตอร์’ ปัญหาเรื้อรังที่ยังไม่มีการจัดการ (thematter.co)](https://thematter.co/thinkers/call-center-scammer/170308)
[^8]: [workpointtoday.com/cambridge-analytica/](https://workpointtoday.com/cambridge-analytica/)
[^9]: [Twitter taught Microsoft’s AI chatbot to be a racist asshole in less than a day – The Verge](https://www.theverge.com/2016/3/24/11297050/tay-microsoft-chatbot-racist)
[^10]: [What are deepfakes – and how can you spot them? | Internet | The Guardian](https://www.theguardian.com/technology/2020/jan/13/what-are-deepfakes-and-how-can-you-spot-them)
[^11]: ยกตัวอย่างเช่นในกรณีสหรัฐอเมริกาช่วงทศวรรษ 1990 พฤติกรรมการใช้อินเทอร์เน็ตที่ไม่เหมาะสมของผู้ใช้อินเทอร์เน็ต ไม่มีการเขียนนิยามชัดเจนทางกฎหมายซึ่งทำให้เกิดการรับผิดของผู้ให้บริการทางอินเทอร์เน็ตอย่างกว้างขวางจนทำให้เกิดการร่างการแก้ประมวลกฎหมายแห่งสหรัฐอเมริกา มาตรา 230 (The Communications Decency Act of 1996) ขึ้นในเรื่องการจำกัดความรับผิดชอบของผู้ให้บริการทางอินเทอร์เน็ต รวมถึงการให้อำนาจตัดสินใจในการลบข้อมูลออกจากระบบบริการออนไลน์ ทั้งยังมีกฎหมายอื่น เช่น The Computer Fraud and Abuse Act of 1986 ซึ่งเป็นบรรทัดฐานให้กับกฎหมายเกี่ยวกับอาชญากรรมในระบบคอมพิวเตอร์และอินเทอร์เน็ตในปัจจุบัน เช่น พระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 (แก้ไขล่าสุด พ.ศ. 2560)
[^12]: [https://en.wikipedia.org/wiki/Digital_economy](https://en.wikipedia.org/wiki/Digital_economy)
[^13]: [https://en.wikipedia.org/wiki/Digital_platform_(infrastructure)](https://en.wikipedia.org/wiki/Digital_platform_(infrastructure))
[^14]: (VS, 2021) Viljoen, Salome. “A Relational Theory of Data Governance.” Yale Law Journal, vol. 131, no. 2, November 2021, pp. 573-654. (อ้างอิงหน้า 578)
[^15]: [udhr-th-en.pdf (mfa.go.th)](https://humanrights.mfa.go.th/upload/pdf/udhr-th-en.pdf), หน้า 23
[^16]: Jan Holvast (2007), “History of Privacy”, The History of Information Security: Comprehensive Handbook, Elsevier B.V., pp. 740-741.
[^17]: Regulation (EU) 2016/679
[^18]: [Data protection: The Data Protection Act – GOV.UK (www.gov.uk)](https://www.gov.uk/data-protection)
[^19]: [2018 c.12](https://www.legislation.gov.uk/ukpga/2018/12/contents) และ [2019 No. 419](https://www.legislation.gov.uk/ukpga/2018/12/contents)
[^20]: VS (2021), pp. 592-593
[^21]: [U.S. data privacy laws to enter new era in 2023 | Reuters](https://www.reuters.com/legal/legalindustry/us-data-privacy-laws-enter-new-era-2023-2023-01-12/)
[^22]: [EUR-Lex – 52020DC0066 – EN – EUR-Lex (europa.eu)](https://eur-lex.europa.eu/legal-content/EN/TXT/?uri=CELEX%3A52020DC0066)
[^23]: ibid, p. 1.
[^24]: คำว่า “เศรษฐกิจข้อมูล” (Data Economy) เป็นศัพท์ที่ประดิษฐ์ใช้ในระดับสหภาพยุโรปเพียงที่เดียว หากพูดถึงนโยบายรูปแบบเดียวกันในกลุ่มประเทศอื่นจะใช้ในรูปแบบเศรษฐกิจดิจิทัล (Digital Economy) หรือเศรษฐกิจที่ขับเคลื่อนด้วยข้อมูล (Data-driven economy)
[^25]: ibid, pp. 6-11.
[^26]: [Aims and values | European Union (europa.eu)](https://european-union.europa.eu/principles-countries-history/principles-and-values/aims-and-values_en)
[^27]: เมื่อกล่าวถึงการรักษารากเหง้าและภาษา อ้างอิงจาก Galli-Debicella (2022) ได้กล่าวไว้ในบทความ “The Impact of Cultural Diversity on Small Business Strategy” ว่าความสัมพันธ์ระหว่างการเกิดขึ้นของธุรกิจรายย่อย-ขนาดย่อม-และขนาดกลางเกิดขึ้นแบบแปรผันตรงกับความหลากหลายทางวัฒนธรรมอย่างมีนัยสำคัญ
[^28]: Decision (EU) 2022/2481, เข้าถึงได้ที่: [EUR-Lex – 32022D2481 – EN – EUR-Lex (europa.eu)](https://eur-lex.europa.eu/eli/dec/2022/2481/oj)
[^29]: [The Digital Economy and Society Index (DESI) | Shaping Europe’s digital future (europa.eu)](https://digital-strategy.ec.europa.eu/en/policies/desi)
[^30]: [Europe’s digital decade: 2030 targets | European Commission (europa.eu)](https://commission.europa.eu/strategy-and-policy/priorities-2019-2024/europe-fit-digital-age/europes-digital-decade-digital-targets-2030_en)
[^31]: … แสดงถึง ข้อกฎระเบียบ/กฎหมายยังไม่ประกาศใช้กับองค์ประมุขของกลุ่มประเทศ ซึ่งองค์ประมุขของกลุ่มประเทศประกอบด้วย คณะมนตรียุโรปของสหภาพยุโรป พระมหากษัตริย์แห่งสหราชอาณาจักร และประธานาธิบดีแห่งสหรัฐอเมริกา
[^32]: [EU-US data transfers (europa.eu)](https://commission.europa.eu/law/law-topic/data-protection/international-dimension-data-protection/eu-us-data-transfers_en#commercial-sector-adequacy-decision-on-the-eu-us-data-privacy-framework)
[^33]: [Asia-Pacific | Shaping Europe’s digital future (europa.eu)](https://digital-strategy.ec.europa.eu/en/policies/asia-pacific)
[^34]: [National Data Strategy – GOV.UK (www.gov.uk)](https://www.gov.uk/government/publications/uk-national-data-strategy/national-data-strategy)
[^35]: [Digital Markets, Competition and Consumers Bill – Parliamentary Bills – UK Parliament](https://bills.parliament.uk/bills/3453)
[^36]: ทั้งนี้มีความพยายามในการร่างกฎหมายเพื่อกำกับดูแลกิจการเอกชนที่ทำด้านข้อมูลขนาดใหญ่ เช่น [The ACCESS act](https://www.govtech.com/policy/proposal-would-force-data-interoperability-across-social-platforms) โดย[วุฒิสมาชิก รวมถึงในระดับรัฐที่มีการควบคุมกิจการภายใต้รัฐบัญญัติข้อมูลส่วนบุคคล](https://pro.bloomberglaw.com/brief/state-privacy-legislation-tracker/)
[^37]: [BILLS-113s2952is.pdf (congress.gov)](https://www.congress.gov/113/bills/s2952/BILLS-113s2952is.pdf)
[^38]: [PUBL435.PS (congress.gov)](https://www.congress.gov/115/plaws/publ435/PLAW-115publ435.pdf)
[^39]: [Paul Ryan and Patty Murray have a plan for Congress to make decisions based on actual evidence – Vox](https://www.vox.com/2015/6/25/8845951/Evidence-Based-Policymaking-commission)
[^40]: ไม่ทราบวันที่แน่ชัดจากแหล่งข้อมูลทางการ (ที่มา: [Federal Data Strategy](https://strategy.data.gov/2021/progress/)) แต่เราทราบว่ามีการปล่อยแผนปฏิบัติการอย่างช้าที่สุดวันที่ [25 ตุลาคม พ.ศ. 2564](https://www.meritalk.com/articles/federal-data-strategy-2021-action-plan-features-aspirational-milestones/)
[^41]: [2021 Action Plan – Federal Data Strategy](https://strategy.data.gov/2021/action-plan/)
[^42]: [The White House Launches the National Artificial Intelligence Initiative Office – The White House (archives.gov)](https://trumpwhitehouse.archives.gov/briefings-statements/white-house-launches-national-artificial-intelligence-initiative-office/)
[^43]: [American Artificial Intelligence Initiative: Year One Annual Report (archives.gov)](https://trumpwhitehouse.archives.gov/wp-content/uploads/2020/02/American-AI-Initiative-One-Year-Annual-Report.pdf)
[^44]: [FACT SHEET: President Biden Issues Executive Order on Safe, Secure, and Trustworthy Artificial Intelligence | The White House](https://bidenwhitehouse.archives.gov/briefing-room/statements-releases/2023/10/30/fact-sheet-president-biden-issues-executive-order-on-safe-secure-and-trustworthy-artificial-intelligence/)
[^45]: Regulation (EU) 2022/1925 มาตรา 3, 8-15 และส่วนที่ 4 กับ 5
[^46]: Regulation (EU) 2022/2065 มาตรา 56
[^47]: COM/2021/206 final ซึ่งทำงานร่วมกับสำนักงานปัญญาประดิษฐ์แห่งยุโรป
[^48]: Regulation (EU) 2022/868 มาตรา 29-31
[^49]: COM/2022/68 final มาตรา 27-28
[^50]: Regulation (EU) 2022/2065 มาตรา 61-62
[^51]: Regulation (EU) 2022/1925 มาตรา 50
[^52]: ปรับปรุงแก้ไขใน TA-2023/0236 ลงวันที่ 14 มิถุนายน 2566
[^53]: [Government appoints digital leadership roles and sets up new digital office | Computer Weekly](https://www.computerweekly.com/news/252494689/Government-appoints-digital-leadership-roles-and-sets-up-new-digital-office)
[^54]: [Executive Order on the Safe, Secure, and Trustworthy Development and Use of Artificial Intelligence | The White House](https://www.federalregister.gov/documents/2023/11/01/2023-24283/safe-secure-and-trustworthy-development-and-use-of-artificial-intelligence)